+++
title = "Golden Gate Park"
authors = ["ludo"]
description = ""
tags = []
date = "2007-05-05T09:00:00"
categories = ["travel"]
+++

![Golden Gate Park](DSC_1438.JPG)

Het is – unfortunately – alweer de een-na-laatste dag van mijn verblijf in San Francisco. Als ik opsta is het prachtig weer en vandaag wil ik een bezoekje gaan brengen aan het Golden Gate Park. Dit park, dat een breedte heeft van één kilometer en acht kilometer lang is, snijdt als een groene oase diep in het hart van San Francisco. Het strekt zich uit van de kust van de Grote Oceaan tot ongeveer halverwege het schiereiland waarop San Francisco is gebouwd. Verdere interessant feiten zijn dat het het grootste stadspark van Amerika is, er een Nederlandse windmolen te vinden is en dat het in 1866 aangelegd is geïnspireerd door Central Park in New York.

![Golden Gate Park](DSC_1439.JPG)

De trip naar het Golden Gate Park maak ik weer samen met Felix, bekend van mijn bezoek aan [Muir Woods en Sausalito](/posts/beetle-in-the-nature/). Omdat het park toch een flink eind van het hostel vandaan ligt gaan we met de bus, die ons, langs het park, naar de kust brengt. Van daaruit willen we het park inlopen, maar eerst worden er nog even boodschappen gedaan in de supermarkt. Het is bijna lunchtijd en er is zoveel keus dat we er erg lang over doen om wat uit te kiezen. Uiteindelijk wordt het een Franse baguette en een extra donut voor mij. We proberen de lunch op te eten op het strand, wat een hoop zand tussen onze tanden oplevert.

![Golden Gate Park](DSC_1442.JPG)

Na de lunch trekken we het park in, waar we eerst langs de ‘Dutch Windmill’ lopen. Dit is een replica van een Nederlandse windmolen, gebouwd in 1902, die ooit gebruikt werd om water naar het Strawberry Hill reservoir te pompen. Het waait erg hard en in de schaduw is het daardoor erg koud, dus we lopen snel door. Een eind verderop stoppen we bij een grote vijver waar we het tweede gedeelte van onze lunch opeten. Daarna lopen we weer verder en komen langs grote velden waar mensen staan te barbecuen en allerlei sporten aan het beoefenen zijn. Nu we wat verder van de oceaan zijn is het een stuk aangenamer en we gaan weer even zitten om van de omgeving te genieten. Het is ongelofelijk om te beseffen dat je midden in een grote stad zit, maar waar je niets meer van ziet of merkt. Zover als je kunt kijken is het groen met veel gras en bomen, er is geen huis of andere bebouwing meer te zien. Als ik hier zou wonen dan zou ik wel weten waar ik een zonnige dag door zou kunnen brengen!

![Golden Gate Park](DSC_1444.JPG)
![Golden Gate Park](DSC_1449.JPG)
![Golden Gate Park](DSC_1453.JPG)
