+++
title = "Duits Bier Uit Amerika"
authors = ["ludo"]
description = ""
tags = []
date = "2007-04-24T09:00:00"
categories = ["travel"]
slug = "duits-bier-uit-amerika"
+++

![Gordon Biersch Logo](gb_logo.jpg)

Ook op culinair gebied probeer ik een en ander mee te pikken van Amerika. Nou ben ik geen held in het vinden van leuke restaurantjes, maar een restaurant dat zijn eigen Duitse bier brouwt moet ik natuurlijk wel proberen. Het brouwen van Duits bier in Amerika vind ik sowieso al een vreemde aangelegenheid. Hoe kun je nou Duits bier brouwen als je niet in Duitsland bent? Maar goed, alles beter dan <a href="http://en.wikipedia.org/wiki/Budweiser_%28Anheuser-Busch%29">Bud</a> zullen we maar zeggen. Zo kwam ik dus in <a href="http://www.gordonbiersch.com">Gordon Biersch</a> terecht, een keten van restaurants die allemaal claimen hun eigen bier te brouwen.

Omdat het bijna mei is hebben ze nu de 'Maibock', een 'Einbecker-style strong bock beer’. De beschrijving weet mij verder te vertellen dat 'dark gold in color, Maibock is balanced by its smooth, rich maltiness'. Voorzover ik ervaring heb met meibokken is het aardig gelukt. Al vind ik het persoonlijk wel erg zoet. Een pluspunt is wel dat ze er een mooie schuimkraag op maken, dat zie je ze hier niet vaak doen. Op hun glazen, die 'made in Germany' zijn staat dan ook duidelijk aangegeven vanaf waar de 'Sahm' moet beginnen. Al vraag ik me af of Sahm correct Duits is? Volgens mij moet dit Sahn ('tweepoot', voor de meneer-Sterk-kenners ;-)) zijn, maar misschien weet iemand hier meer over?

De aankleding van het restaurant is best leuk, al hadden ze het plafond wel even af mogen werken. Loes zal het hier niet geweldig vinden, aangezien de akoestiek nóg slechter is dan in Bracke. Maar goed, tot zover over het bier en het restaurant. Dan het eten. Een dikke vette ‘mwoah’ lijkt me hier wel op zijn plaats. Ik kies voor de ‘Mediterranean Chicken’, die wordt aangeraden in combinatie met de Maibock. Even later krijg ik een bord voorgezet met een hoopje lauwe Lassie Toverrijst uit de magnetron met een stukje kipfilet gevuld met champigonons. Afgemaakt met twee schijfjes tomaat voorzien van een flinke hoop Italiaanse kruiden weet dit de smaakpapillen absoluut niet op hol te brengen. Gelukkig is het dessert iets beter, de ‘chocolate crème brulée’ blijkt tot mijn verbazing nog best iets van crème brulée weg te hebben. Best lekker!

![Maibock van Gordon Biersch](DSC_1068.JPG)
![San Jose International Airport is dichtbij.](DSC_1073.JPG)
![Een huge hondendrol?](DSC_1069.JPG)
![Park](DSC_1076.JPG)
