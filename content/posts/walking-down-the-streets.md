+++
title = "Walking Down the Streets"
authors = ["ludo"]
description = ""
tags = []
date = "2007-04-25"
categories = ["travel"]
slug = "walking-down-the-streets"
+++

Vandaag een kort bericht. Ik zou namelijk heel uitgebreid kunnen beschrijven wat ik allemaal geleerd heb vandaag, maar velen van jullie zal dit niet interesseren. En aangezien mijn dag van 9 tot 5 al ingevuld is heb ik niet veel bijzonders te melden. Het is wel erg leuk om reacties op mijn stukjes te krijgen, en ik ben blij dat jullie het leuk vinden om mijn verrichtingen hier te volgen.

Wat heb ik vandaag nog meer gedaan? Ik heb zojuist een wandeling gemaakt en ik heb ontdekt hoe je het beste van al dat vervelende kleingeld af kunt komen: daar zijn de daklozen dus voor! Ik heb er eentje heel gelukkig gemaakt met een berg centen, nu maar hopen dat hij het nuttig investeert… Het voortdurend overal nog ‘tax’ te moeten betalen bovenop de getoonde prijs is trouwens erg vervelend. Iets dat $5.99 kost wordt uiteindelijk aan de kassa iets als $6.38. En zo groeit je portemonnee al snel uit zijn voegen van de pennies, nickels en quarter dollars. Maar gelukkig kun je bijna overal terecht met je creditcard en dat is toch wel erg makkelijk.

Maar goed, ik ging dus een wandeling maken. De afgelopen dagen heb ik al uitgebreid 1st, 2nd en 3rd street op en neer gewandeld, met alle zijstraten die hier tussen zitten. Al heb ik ook van deze straten alleen nog maar het eerste, drukste gedeelte gezien. Mocht ik er behoefte aan hebben dan zou ik ook deze straten nog een paar mijl rechtdoor kunnen lopen. Maar vandaag wilde ik eens de universiteitscampus van SJSU (San Jose State University) gaan bekijken, een groot terrein dat zich uitstrekt van 4th tot 10th street. Helaas had ik geen fotocamera bij me, al was de campus ook niet erg fotogeniek. Wel veel groen, versgemaaid gras dat niet goed te combineren is met hooikoorts (of juist wel…). Gelukkig heb ik mijn pillen, oogdruppels en neusspray meegenomen! Als je loodrecht op 3rd street langs de campus loopt zie je ook geleidelijk de staat van de huizen achteruit gaan. Houten huizen zijn volgens mij iets té onderhousgevoelig, vooral voor een volk dat niet zoveel aan structureel onderhoud lijkt te doen.

![Me](Photo_33.jpg)
