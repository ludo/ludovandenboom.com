+++
title = "Cleared For Takeoff"
authors = ["ludo"]
description = ""
tags = []
date = "2007-04-22T08:00:00"
categories = ["travel"]
slug = "cleared-for-takeoff"
+++

Na weken van voorbereiden is het dan eindelijk zover, ik ben vertrokken naar het ‘land van onbegrensde mogelijkheden’: Amerika! Met dank aan [Mediaan](http://www.mediaan.nl) omdat zij mij deze reis hebben laten [winnen](http://www.mediaan.nl/index.php?id=104&tx_ttnews[tt_news]=23&cHash=cfb9282822). Ik zal ongeveer twee weken in Californië verblijven, waarbij de eerste week in het teken staat van een training bij [Sun](http://sun.com) en de tweede week door mijzelf zal worden ingevuld met typische vakantie-dingen.

Gisteren stond in het teken van reizen, reizen en nog eens reizen. ’s Ochtends té vroeg uit bed gekropen, onder de douche gesprongen en even ontbeten. Daarna op weg naar Maastricht Aachen Airport voor het begin van de reis! En toeval of niet, maar het eerste nummer dat op de radio in de auto te horen was: '[Scott McKenzie – San Francisco (Be Sure to Wear Flowers in Your Hair)](http://en.wikipedia.org/wiki/San_Francisco_%28Be_Sure_To_Wear_Flowers_In_Your_Hair%29)'. Hoe cool is dat?

Eenmaal op het vliegveld mocht ik inchecken voor de KLM Cityhopper naar Amsterdam. De Cityhopper is eigenlijk niet veel meer dan een bus met vleugels, en ik mocht naast een meisje zitten dat iets meer last van reisziekte had dan ik. Nog voordat we ook maar begonnen met taxiën moest ze overgeven… Lekker! Maar goed na een korte vlucht van 35 minuten over Nederland stond ik al op Schiphol. Helaas vertrok mijn vlucht naar San Francisco pas 3 uur later, dus dat betekende wachten, wachten en nog eens wachten.

Om 11:25, een kwartier later dan gepland, vertrokken we dan eindelijk richting de VS. Halverwege de vlucht vlogen we over Groenland, waarbij mij opviel dat Groenland toch wel erg wit is. De vlucht duurde maar liefst 11 uur, waarbij we 9 tijdzones doorkruisten, en ik dus om 13:00 ’s middags in San Francisco aankwam. Homeland Security ving ons hier meteen op, en dus moesten we weer allemaal in de rij staan, om weer te wachten, wachten en nog eens te wachten. Als je dan eindelijk aan de beurt bent gaan ze je allemaal moeilijke vragen stellen om te ontdekken of je geen enge spion of terrorist bent. Ook moet je vingerafdrukken laten maken en even lachen naar de webcam voor een foto.

![Groenland](DSC_0953.jpg)
![View from hotel](DSC_0956.jpg)

Na eindelijk voet op Amerikaanse bodem gezet te hebben ben ik op zoek gegaan naar de bus richting San Jose. Mijn eerste ontdekking hierbij was dat ze het in Amerika niet zo nauw nemen met de dienstregeling van het openbaar vervoer. Veel te laat kwam de bus en die bracht mij een stuk verderop naar een treinstation waar ik weer mocht wachten. Uiteindelijk kwam na een dik uur de trein waarmee ik in een uurtje dan eindelijk in San Jose was. In San Jose zal ik de eerste week bezig zijn met een training van Sun.

Mooi weer is het hier helaas nog niet… Het regent inmiddels niet meer, maar echt mooi weer is het hier niet. Zojuist heb ik mijn eerse donut gegeten en nu ga ik maar eens even San Jose verkennen.
